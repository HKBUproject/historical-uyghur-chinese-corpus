詔視内地官禄支粳米乾隆二十年以兵三百從大軍征達瓦齊檄招吐魯番達爾漢伯克莽噶里克内附事詳總傳伊犁定撤還阿睦爾撒納叛遵㫖遣所部兵從和碩特輔國公納噶察將赴阿克蘇宣諭伯克霍集斯勿附逆諭曰額敏和卓帶領回兵直抵伊犁甚屬奮勉今復派伊所屬兵丁前赴阿克蘇城著加恩封鎮國公復以所部兵甫自伊犁旋輒逺道行詔優給裝資已而諜阿睦爾撒納竄博囉塔拉詔停赴阿克蘇二十一年額敏和卓自瓜州歸魯克沁尋以兵四百迎會寧夏將軍和起剿逆賊巴雅爾抵闢展厄魯特及莽噶里克兵驟叛戕和起將擒額敏和卓莽噶里克謂厄魯特曰此回人也乃釋歸魯克沁莽噶里克旋召之不赴遣告變諭曰額敏和卓係輸誠最久之人感激厚恩遣人報信朕甚嘉予伊身在賊中實深軫念現在甫從瓜州遷至彼處諸務未經整理豈有擒賊之力如能誘擒莽噶里克固屬甚善俟奏凱後其地方悉交伊管轄倘力有不能惟將駐劄地方嚴加防範靜候内地大兵前往即可勘定額敏和卓尋遣子素賚璊至哈密稱固禦賊乞大軍援哈密扎薩克貝子玉素卜以聞諭曰額敏和卓拒賊固守甚可嘉予著加恩封授貝子其子素賚璊著賞給公品級以示奬勵安西提督傅魁著選兵五百帶同素賚璊馳赴額敏和卓游牧應援倘兵力不足即著額敏和卓帶領屬人同傅魁回至哈密俟大兵到彼再行辦理二十二年春諭曰前降㫖令傅魁領兵擒拏莽噶里克後留兵駐吐魯番俟大兵至進剿厄魯特逆賊今思莽噶里克就擒之後其地即給額敏和卓管轄留兵在彼守候大兵尚須時日額敏和卓轉不無供應兵丁之費非所以示體恤著駐劄巴里坤辦事大臣雅爾哈善等飭知額敏和卓如辦理莽噶里克事竣會同伊所屬回人力足以擒剿巴雅爾即令其同傅魁領兵辦理否則即將内地兵全行撤回不必在彼駐劄倘額敏和卓懇請留兵一二百名以為聲援亦從其便莽噶里克亂定遵㫖徙吐魯番請遣子素賚璊入覲謝賜爵恩詔馳驛至秋以逆回布拉呢敦霍集占叛據葉爾羌喀什噶爾議遣大兵討罪諭額敏和卓曰布拉呢敦霍集占二賊前被凖噶爾囚繋朕特加恩俾仍領舊部乃負恩黨逆戕害我副都統阿敏道其罪必不可逭然皆二賊狡謀其脅從回衆尚屬可宥爾受朕厚恩且係回部望族為衆所信若能設計誘擒或使回衆離心執獻二賊更可不勞師旅爾即酌量辦理若必需用兵若干應於何時進剿爾即據所見宻奏額敏和卓疏至諭嘉之授領隊大臣時喀喇沙爾之沙拉斯瑪呼斯等賊以徙牧叛遁額敏和卓遵諭遣諜喀喇沙爾復以俟諜至遣兵恐不及期自率兵赴托克遜以待奬協機宜賜幣復諭曰明嵗辦理葉爾羌喀什噶爾時雖有將軍大臣而回部情形爾所熟悉將命爾參贊軍務在前隊行走爾其益體朕恩實心奮勉以奏膚功永膺懋賞額敏和卓偵喀喇沙爾無賊踪遣諜呼嚕木什和羅復自請從户部侍郎阿里衮軍剿賊詔賜貝勒品級廩給視參贊大臣額敏和卓從阿里衮由阿思罕布拉克和什特勒克路擒嗎哈沁二百餘於塔木順和爾納木噶復馳赴呼嚕木什和羅將扺肯色嶺諜賊誘戕我都統滿福遁哈喇和落尾撃之賊絶嶺遁走庫車阿里衮屯庫爾勒額敏和卓屯哈喇和落遣使檄索之不達二十三年春詔授㕘贊大臣俟歸從靖逆將軍雅爾哈善剿布拉呢敦霍集占復諭雅爾哈善資額敏和卓謀勿岐視且令酌以回兵從如數減緑旗兵額易給糧騎時額敏和卓將進兵庫車申命歸吐魯番偕雅爾哈善定議額敏和卓偵沙拉斯等賊由庫車遁葉爾羌復自哈喇和落旋兵呼爾塔克路剿嗎哈沁馬疲乃返諭視貝勒秩設長史䕶衛司儀等員額敏和卓偵霍集斯仍居烏什告雅爾哈善曰霍集斯勢埒兩和卓若遣使往間或成功速雅爾哈善以聞不署額敏和卓名諭曰招撫伯克霍集斯等頗合機宜但額敏和卓既為參贊大臣即應列名同奏勿存分别之見夏四月詔授多羅貝勒仍兼參贊大臣諭曰進取回部自可立奏膚功但擒獲逆酋後仍令選本處伯克令其辦事伊等俱係新附恐一時難知賢否且伊犁駐兵屯田關係甚重亦宜預為籌畫從前伊犁地畆皆回人耕種今俟回城平定即將回人酌量遷移與緑旗兵錯處額敏和卓係回部望族應同將軍大臣等管束屯田兵丁俟耕作嫻習主客相安再回吐魯番方為有益至一切進剿機宜額敏和卓頗屬實心効力嗣後益加奮勉䇿勲懋賞朕將疊沛殊恩五月扺庫車雅爾哈善兵驟進賊自堞施礟額敏和卓傷右顴退誓曰我受聖恩厚必舍身力戰奏至頒賜御用佩飾銀千兩諭曰朕因額敏和卓老成諳練故命其參贊軍機并非欲伊身在行間親當矢石也今聞奮勇得傷深為軫念嗣後惟盡心協力相機辦理不可冒險攻戰致有疎虞復飭責雅爾哈善曰豈有同為大臣而聴其舍身攻戰不行勸阻之理額敏和卓顴痊射降書入庫車城賊不應逆黨阿卜都克勒木自阿克蘇以援至敗之奬賜御用佩飾霍集占尋攜賊五千餘援庫車復大敗之獲纛二額敏和卓識為霍集占纛雅爾哈善不設備霍集占已入庫車復聴逸沙雅爾舊伯克嗎哈黙第遣子阿三和卓乞降告霍集占自庫車遁乃録狀聞先是議以額敏和卓從定邊將軍兆惠赴沙拉伯勒剿厄魯特逸賊次及回逆諭曰額敏和卓熟悉回部情形人亦果毅兆惠務宜優待以收其益尋議分道進兵額敏和卓奏自沙拉伯勒取道巴達勒達喀什噶爾取道穆素爾嶺達阿克蘇然徑皆險别有間道臣遣使赴兆惠軍為導詔兆惠俟剿厄魯特靖移師赴回部或不及可詢額敏和卓使屯要隘防霍集占等竄至是飭責雅爾哈善縱賊罪以兆惠代將其軍復諭曰額敏和卓係回人雖與雅爾哈善不同亦不得謂無過念其素能出力姑從寛貸用觀後效即在兆惠隊内行走秋軍校瑚圖禮俘賊黨阿里至詢悉雅爾哈善不善用羣䇿罪㫖慰額敏和卓賜三眼孔雀翎尋克庫車進兵阿克蘇兆惠至從赴烏什招霍集斯降奬賜佩飾冬抵葉爾羌逆賊抗大軍於喀喇烏蘇額敏和卓等固拒之賜郡王品級紅寶石頂四團龍服霍集占乞和軍門額敏和卓偕兆惠議斥小醜安敢以和為辭上聞而嘉之詔賜御用佩飾葢至是凡三錫明年春援兵至破圍還阿克蘇其屬有賚資者偵嗎哈沁賊越阿克蘇遁偕索倫卒擒之詔給俘額敏和卓夏進兵喀什噶爾諜布拉呢敦霍集占棄城遁以喀什噶爾麥甫熟遣子協理台吉茂薩馳入城收糧濟軍食詔賞茂薩公品級大軍抵喀什噶爾兆惠以茂薩理阿竒木伯克務遣額敏和卓赴葉爾羌撫其衆諭曰葉爾羌喀什噶爾二城乃回人根本補授阿竒木伯克甚為紧要朕意欲以額敏和卓管葉爾羌以玉素卜管喀什噶爾有此等舊人在彼始堪倚任俟大功告成後辦理冬十月巴達克山函獻霍集占首諭曰額敏和卓玉素卜俱著勞績此時若同來則回部經理乏人額敏和卓著加恩晉封郡王駐葉爾羌辦事十二月復諭曰現在大功告成自應令額敏和卓還家但葉爾羌等城俱屬新附必得熟悉回部老成厯練之人駐劄辦理額敏和卓以舊人効力軍營頗著勞績深悉機宜是以暫令留駐但伊數年來久離家室若仍令其隻身居外朕心深為軫念可傳諭量攜家口暫行駐劄俟諸事就緒即可復回二十五年春詔圖形紫光閣御製贊曰吐魯番族早年歸正命贊軍務以識回性知無不言言無不宜其心匪石不可轉移夏四月吏部侍郎副都統海明遵㫖赴葉爾羌辦事諭曰海明係内地大臣奏事列名應在額敏和卓前但不可以名居前列即輕視額敏和卓額敏和卓老成諳練辦理一切事宜當與和衷商酌時議設伊犁阿竒木伯克轄屯田回民詔以茂薩任之會喀什噶爾逆回邁喇木呢雅斯等叛掠克勒塔里木諸汛茂薩從參贊大臣阿里衮剿賊派蘇巴特偵由薩林都遁和羅木魯克尾之賊方炊以兵掩擒詔封茂薩輔國公兼叙額敏和卓功冬葉爾羌伯克鄂對喀什噶爾伯克噶岱黙特和闐伯克阿什黙特等訐額敏和卓縱通事等虐回衆參贊大臣舒赫徳察其誣飭責之鄂對等謝罪奏至諭曰回人積習相沿彼此猜嫌讒毁惟在駐劄大臣持平守正嚴加約束著舒赫徳曉示葉爾羌喀什噶爾回衆云大皇帝用人不過因材器使即如茂薩先因喀什噶爾需員辦事故加委任今伊犁駐兵屯田又將伊補授阿竒木并非常在喀什噶爾爾等何得造言誣謗至通事等皆哈密吐魯番之人若盡行裁革轉至無所見聞且此番訐告呈詞實屬姦狡之徒所搆嗣後通事等若敢於苛累回人亦即從重辦理以示懲創二十六年冬詔額敏和卓歸吐魯番俟年班伯克入覲偕至二十七年葉爾羌辦事都統新柱偕額敏和卓奏葉爾羌和闐積榖多請令以其二折交騰格採買牲畜以其八折交紬布運伊犁市哈薩克馬諭曰折交錢布所及者廣最宜留心查辦即如鄂對阿什黙特二人鄂對尚可信無取巧之事然此特因額敏和卓在彼有所顧忌耳今以玉素卜往代雖同屬舊時臣僕而資望少減恐鄂對不無玩忽額敏和卓於鄂對宜從容開導云爾當勿改初心我暫歸一二年再來駐劄仍可相見如故庶伊知所謹凛將來與玉素卜交代時亦宜告知俾得留心辦理凡遇回部伯克等俱當詳悉訓誡務期正己率屬以挽頽風尋議遣使巴達克山詔額敏和卓暫留葉爾羌先是巴達克山伯克素勒坦沙戮布拉呢敦不謹視尸為逆屬所竊瘞我使索不獲至是額敏和卓偵布拉呢敦尸瘞派蘇巴特逆子和卓阿斯瑪阿卜都哈里克和卓巴哈敦等匿巴達克山將遣使索會素勒坦沙以兵襲博羅爾奪齊特喇爾地遣弟沙卜多爾噶達爾據之博羅爾長沙瑚沙黙特以告額敏和卓書示逆順義遣葉爾羌噶雜納齊伯克薩里赴巴達克山責侵鄰罪令獻布拉呢敦尸及其孥新柱奏巴達克山若違辭臣率兵往討留額敏和卓辦事諭曰巴達克山如斥責不從自當進剿但新柱向未厯練戎行額敏和卓頗悉回部情事自當同往會喀什噶爾辦事尚書永貴等疏蠲回人賦役不肯列額敏和卓及玉素卜名訓責之二十八年春永貴新柱疏調補諸城伯克復不列額敏和卓等名諭曰前次或謂所辦係加恩回衆之事伊等不欲市徳署名至補授伯克自應同伊等商辦復有何嫌疑不行開列額敏和卓等俱久隸臣僕用至參贊大臣伊等如意欲辭避亦宜曉示令其勿存形跡已而素勒坦沙獻布拉呢敦尸及其子三覆書額敏和卓尊稱之曰父詭言齊特喇爾為己舊邑不以給博羅爾額敏和卓復遣薩里往責罪疏至嘉協宜以御用佩飾賜之諭仍留葉爾羌俟事蕆歸薩里抵巴達克山素勒坦沙悔罪歸所掠撤其弟自齊特喇爾旋奬賚額敏和卓時副都統額爾景額代新柱抵葉爾羌上慮不更事詔額敏和卓仍留處三月二十九年素勒坦沙聞額敏和卓歸遣使和濟克蘭齎書至稱葉爾羌大臣等前聴沙瑚沙黙特偏辭齊特喇爾邑請仍察歸額爾景額疏聞敕責素勒坦沙曰爾詭詞具奏豈以葉爾羌大臣新經更替謂可欺飾耶前駐大臣吐魯番郡王額敏和卓日後仍來更替爾斯時又將何以為詞爾從前稱額敏和卓為父乃伊甫回游牧即詆其偏聴人言亦太反覆矣爾其循理守分勿萌僥倖無厭之心始可永承恩澤復詔録額爾景額䟽素勒坦沙書寄示額敏和卓今以己意達之素勒坦沙尋遣鄂斯敏伯克至奏嗣鈐部衆不敢稍存異志復覆書額敏和卓諉罪和濟克蘭稱以妄造語言故已懲之詔録示額敏和卓尋入覲命乾清門行走每晝接輒詢諸回部情習三十年春遣歸甫就道聞烏什衆叛戕副都統素誠奏請馳剿時伊犁將軍明瑞以兵往諜烏什賊乞援霍罕諭曰明瑞兵若尚須協助額敏和卓即暫駐烏什軍前喀什噶爾與霍罕額爾徳尼部落相近亦關緊要烏什事竣仍任參贊大臣駐劄喀什噶爾辦事復以烏什之叛由伯克阿卜都拉虐衆故諭曰阿卜都拉所屬人等任意擾害回人素誠全未查辦額敏和卓與玉素卜俱隸臣僕自不致縱容所屬擾害回人然所屬愚人不知事體輕重希圖小利倚勢横行著傳諭駐劄大臣等烏什既有此等情事可為警戒將來必湏留心體察約束下人斷不可失於防範以致自貽伊戚有庫爾勒哈資伯克鄂璊者以阿竒木伯克色提克責違役故憾之飲其兄噶雜納齊伯克和碩爾及族子弟等言曰我將殺阿竒木往取烏什和碩爾叱之率子三人急起走或以告色提克曰阿璊和碩爾叛矣時喀喇沙爾辦事副都統明普赴烏什色提克檄兵歸告庫爾勒將不靖詔額敏和卓便道察順逆狀復諭明普聴額敏和卓議勿執己見額敏和卓抵庫爾勒訊得鄂璊情以和碩爾不附逆將疏請免死明普執不可議誅鄂璊族疏至詔和碩爾等免坐尋聞明普匿額敏和卓議飭責謬戾罪額敏和卓抵烏什長子素賚璊從次子茂薩亦從明瑞至額敏和卓督偕官軍撃賊績屢著上以素賚璊茂薩善遵父訓詔給幣復奬賜額敏和卓佩飾尋烏什城下額敏和卓赴喀什噶爾三十二年還入覲命御前行走四十二年卒