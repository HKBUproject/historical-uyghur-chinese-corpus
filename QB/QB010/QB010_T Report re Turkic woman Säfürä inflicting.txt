اولوغ التفات لیق جندوفو لو دالویەغە
جون وانک محمود نینک بیلندوروب توتقان خطی نینک اوجوری اونونجی آی نینک اون التەسی جوبانقریدین ثابت دورغە واجید میراب لار عرض توتقان ایکان سوزینی انکلاسام جوبانقریدا اولتوروشلوق یوجاه تونکان نینک اخمد دیکاندا تورت سر کموش آلادورغانی بار ایکان بو کموش نی برالمای بر فارجە قوناقنی تونکانغە بورون قیلب قجیب دور بو اخمد نینک خاتونی سفوره دیکان مظلوم قوناقنی اوزوب خیرمن کە دویلاب تافیب طیار بولغاندا دورغە میراب لارنی قجیقریب کلیب مو آلشی غە بر دادند نی الیب قویوب یوجاه تونکان الیشیغە بر دادند یتە کوری قوناقنی الیب کتکان دین کین یوجاه نینک خاتونی یتر دیکان مظلوم قالغان خیرمن یوقنی مو آلامن دیب جدل قیلغان ایکان اخمد نینک خاتونی صفورە دیکان مظلوم سن اریقلا الیب کتب بلالاریم برلان نیمە یایمن دیب صفور دیکان مظلوم بوینغە فجاق سالیب دور دیب ایکان درمحل آدم بویروب ایدوک بو صفر دیکان مظلوم نی ینلاب کورسه بوینداکی جراحتی نینک اوزونلوقی بر سونک اوج فونک تیرنلیکی ایکی فونک جراحتی بار ایکان دیب بارغان آدم کلیب بیزکە اوجور قیلدی بو بارەدین اوزلاریغە بیلندوروب بنکطی توتوم التفات لاری بیلور دیب توقوزونجی یىلی اونونجی آی نینک اون سکزیدە توتقان بنکطی
